Capitolul I
Scarlett O'Hara nu era frumoasă, dar bărbaţii nu-şi dădeau seama de
asta când erau sub farmecul ei, aşa cum erau acum gemenii Tarleton. Pe
chipul ei, trăsăturile delicate ale mamei, o aristocrată de origine franceză din
regiunea de coastă, nu se armonizau cu trăsăturile greoaie ale tatălui, un
irlandez cu obrazul rumen. Totuşi avea o faţă atrăgătoare, cu bărbia ascuţită
şi fălci puternice. Ochii, puţin migdalaţi şi mărginiţi de gene dese, erau de un
verde deschis, fără cea mai mică nuanţă căpruie. Sprâncenele, groase şi negre,
desenau o neaşteptată linie oblică pe pielea albă ca magnolia, acea piele pe
care puneau atâta preţ femeile din Sud şi pe care o apărau cu atâta grijă, cu
ajutorul pălăriilor, al vălurilor şi al mitenelor, de soarele arzător al Georgiei.
În acea luminoasă după-amiază de aprilie din anul 1861, Scarlett O'Hara,
cum stătea între Stuart şi Brent Tarleton, pe veranda răcoroasă şi umbroasă
de la Tara, plantaţia tatălui ei, oferea ochilor o imagine încântătoare. Rochia
nouă, croită din doisprezece iarzi de muselină verde înflorată, unduia pe
cercurile crinolinei şi culoarea se armoniza perfect cu aceea a sandalelor de
marochin verde cu tocuri joase, pe care tatăl ei i le adusese de curând din
Atlanta. Rochia îi scotea în evidenţă într-un mod fermecător mijlocul, cel mai
subţire din trei comitate, şi corsajul foarte ajustat învăluia un piept bine
dezvoltat pentru o fată de şaisprezece ani. Dar cu tot felul pudic în care-şi
aşezase poalele rochiei, cu tot aerul rezervat pe care i-l dădea părul lins,
strâns în coc la spate, cu toată cuminţenia mâinilor mici şi albe, încrucişate în
poală, Scarlett îşi ascundea cu greu adevărata fire. Pe faţa ei, plină de o
dulceaţă studiată, ochii verzi, neastâmpăraţi şi poruncitori, plini de viaţă, nu
se potriveau deloc cu atitudinea ei cuviincioasă. Îşi datora bunele purtări
observaţiilor blânde ale mamei ei şi disciplinei mai severe exercitate de
Mammy, dar ochii îi trădau firea.
Lângă ea, de o parte şi de alta, gemenii se lăfăiau în fotolii şi, râzând şi
pălăvrăgind, priveau soarele prin paharele pline cu lichior de mentă. Îşi
încrucişaseră neglijent picioarele lungi şi greoaie de călăreţi, încălţate cu cizme
până la genunchi. În vârstă de nouăsprezece ani, înalţi de aproape 1,90 m, cu
mâini şi picioare lungi şi cu muşchii tari, cu faţa arsă de soare, părul roşu
închis, privirea veselă şi arogantă, îmbrăcaţi în vestoane identice şi cu
pantaloni de culoarea muştarului, semănau unul cu altul ca două picături de
apă.
Afară, soarele care apunea poleia grădina, luminând copacii încărcaţi de
flori albe care se profilau în mase compacte pe un fond verde deschis. Caii
celor doi gemeni – nişte animale mari, roşcate ca părul stăpânilor lor – erau
priponiţi pe aleea de trăsuri; lângă ei mârâia haita de câini slabi şi nervoşi
care întovărăşeau peste tot pe Stuart şi pe Brent. Mai la o parte, cum se cădea
unui aristocrat, un câine mare, cu pete negre, stătea culcat cu botul pe labe şi
aştepta răbdător ca băieţii să plece acasă, la cină.
Între câini, cai şi gemeni exista o înrudire mult mai adâncă decât aceea
rezultând dintr-o permanentă tovărăşie. Erau ca nişte animale tinere,
nepăsătoare, pline de graţie şi de nerv, strălucind de sănătate. Băieţii erau
impetuoşi şi susceptibili ca şi caii lor, dar blânzi cu cei care ştiau cum să se
poarte cu ei.
Deşi cei trei de pe verandă fuseseră deprinşi din naştere cu viaţa uşoară
de pe plantaţii şi fuseseră serviţi din fragedă copilărie de slugi mereu la
cheremul lor, pe chipurile lor nu se citea nici moliciune, nici indolenţă. Aveau
puterea şi vioiciunea oamenilor de la ţară, care şi-au petrecut toată viaţa în
aer liber şi care nu şi-au prea bătut capul cu lucrurile anoste din cărţi. Viaţa
în nordul Georgiei, în comitatul Clayton, era încă rustică şi, după principiile în
vigoare la Augusta, Savannah şi Charleston, chiar puţin cam primitivă.
Sudiştii din regiunile mai vechi îi priveau de sus pe georgienii din nord, dar
aici, în nordul Georgiei, lipsa rafinamentelor unei educaţii alese nu avea
însemnătate dacă te arătai la înălţime când trebuia.
Ceea ce avea mai ales însemnătate era să cultivi bumbac de bună
calitate, să încaleci bine, să tragi bine cu puşca, să fii un bun dansator, să ştii
să ţii tovărăşie doamnelor şi să bei ca un om de lume, ca un gentleman.
În toate aceste privinţe, gemenii se arătau la înălţime, dar în acelaşi timp
erau cunoscuţi pentru totala lor incapacitate de a învăţa ceva din cărţi.
Părinţii lor erau oamenii cei mai bogaţi din comitat, stăpâneau cel mai mare
număr de cai şi de sclavi, dar cei doi tineri erau mai nepricepuţi la gramatică
decât cei mai mulţi ţărani albi săraci din împrejurimi.
Tocmai din cauza asta Stuart şi Brent trândăveau în această dupăamiază de aprilie, pe verandă, la Tara. Fuseseră eliminaţi de la universitatea
din Georgia, a patra universitate de unde fuseseră daţi afară în doi ani. Iar
Tom şi Boyd, fraţii lor mai mari, plecaseră împreună cu ei, fiindcă nu voiau să
rămână într-o instituţie în care gemenii nu erau primiţi. Stuart şi Brent
considerau ultima lor aventură ca o excelentă glumă, şi Scarlett, care nu
deschisese de bună voie o carte de când terminase anul trecut Institutul
pentru domnişoare din Fayetteville, lua şi ea lucrurile în glumă.
— Ştiu că puţin vă pasă şi că nici lui Tom nu-i pasă că v-au dat afară,
zise ea. Dar Boyd? El vrea să studieze şi, după ce l-aţi silit să părăsească
universitatea din Virginia, pe aceea din Alabama, şi din Carolina de Sud, a
trebuit să plece acum şi din cea din Georgia. Aşa n-o să sfârşească niciodată.
— O, va putea să-şi continuie dreptul în biroul judecătorului Parmalee, la
Fayetteville, răspunse Brent nepăsător. De altfel, n-are mare importanţă.
Oricum, ar fi trebuit să ne întoarcem acasă înainte de sfârşitul anului şcolar.
— De ce?
— Războiul, prostuţo! Războiul poate izbucni dintr-o zi într-alta, şi cred
că nu-ţi închipui că vreunul din noi ar rămâne la universitate în timp de
război.
— Ştiţi bine că nu va fi război, zise Scarlett plictisită. Sunt numai vorbe.
Nu mai devreme de săptămâna trecută, Ashley Wilkes şi tatăl lui i-au spus
tatei că delegaţii noştri la Washington vor ajunge la... un... acord amiabil cu
domnul Lincoln cu privire la Confederaţie. Şi apoi, yankeilor le e prea mare
frică de noi. Nu va fi război şi m-am săturat să tot aud vorbindu-se de el.
— Nu va fi război! exclamară cei doi gemeni indignaţi, ca şi când li s-ar fi
luat un bun al lor.
— Ba da, fetiţo, are să fie război, zise Stuart. Yankeilor le e poate frică de
noi, dar după bombardamentul de alaltăieri şi după felul cum generalul
Beauregard i-a dat afară din fortul Sumter, vor fi siliţi să se bată. Altfel, vor fi
consideraţi de lumea întreagă ca o bandă de laşi. Confederaţii...
Scarlett făcu o mutră plictisită, enervată.
— Dacă mai repetaţi o dată cuvântul "război", mă duc să mă închid în
casă. În viaţa mea nu m-a plictisit un cuvânt mai mult decât cuvântul
"război", afară doar de "secesiune". Papa vorbeşte de război de dimineaţa până
seara şi toţi domnii care vin să-l vadă vorbesc de fortul Sumter, de drepturile
statelor sau de Abe Lincoln, de-mi vine să urlu de plictiseală. Şi tinerii nu
vorbesc decât de asta şi de grozăvia lor de trupă. Nu ne-am distrat nicăieri în
primăvara asta, fiindcă tinerii n-aveau alt cuvânt pe buze. Sunt încântată că
Georgia a aşteptat Crăciunul ca să proclame "secesiunea", altfel nici una din
petrecerile noastre n-ar fi fost reuşită. Dacă mai aud cuvântul "război", intru
în casă.
Şi Scarlett s-ar fi ţinut de cuvânt, căci nu putea urmări multă vreme o
conversaţie al cărei principal subiect nu-l constituia persoana ei. Totuşi
surâse. Gropiţele îi apărură în obraji şi genele negre începură să se zbată
repede ca nişte aripi de fluture. Băieţii fură încântaţi şi, aşa cum dorise, îi
cerură iertare fiindcă o necăjiseră. Nu-i păstrau pică pentru lipsa ei de interes.
Dimpotrivă. Războiul îi privea pe bărbaţi, aşa că socotiră atitudinea ei drept o
dovadă de feminitate.
După ce manevrase aşa încât să-i sustragă de la subiectul plictisitor al
războiului, reluă cu interes discuţia privitoare la situaţia actuală a celor doi
fraţi.
— Ce-a spus mama voastră aflând că aţi fost daţi din nou afară?
Tinerii păreau jenaţi. Îşi aminteau de felul cum reacţionase mama lor cu
trei luni mai înainte, când reveniseră de la universitatea din Virginia, după
eliminare.
— Păi, zise Stuart, n-a prea avut ocazia să spună mare lucru. Azidimineaţă, Tom cu Brent şi cu mine am plecat de acasă devreme. Nu se
sculase încă. Tom s-a dus să facă o vizită familiei Fontaine, iar noi am venit
aici.
— Nu v-a spus nimic aseară, când v-aţi întors?
— Aseară am avut noroc. Înainte de sosirea noastră aduseseră noul
armăsar, pe care l-a cumpărat mama în Kentucky luna trecută. Toată casa era
dată peste cap. E un cal superb, Scarlett, trebuie să-i spui tatălui tău să vie
să-l vadă îndată ce va putea... pe drum l-a şi muşcat pe grăjdar şi a călcat în
picioare doi dintre negrii mamei, care se duseseră să-l ia de la gară, la
Jonesboro. Chiar înainte să ajungem acasă, a fost cât pe ce să dărâme grajdul
şi aproape l-a omorât pe Strawberry, bătrânul armăsar al mamei! Când am
sosit, mama era la grajd căutând să-l liniştească cu nişte bucăţi de zahăr, şi
pe cuvântul meu că reuşea. Negrii făceau nişte ochi! Le era atât de frică, încât
se agăţaseră de grinzile lui, dar mama vorbea calului ca şi cum ar fi fost o
fiinţă omenească, blând ca un mieluşel. Nimeni nu se pricepe la cai mai bine
ca mama. Când ne-a văzut a spus: "Pentru numele lui Dumnezeu, ce căutaţi
acasă toţi patru? Sunteţi mai răi ca cele şapte plăgi ale Egiptului!" Atunci calul
a început să sforăie şi să zvârle din picioare şi mama a zis: "Ieşiţi afară! Nu
vedeţi că e nervos, mititelul de el! Mă voi ocupa de voi mâine dimineaţă!" Neam dus deci să ne culcăm. Azi dimineaţă am şters-o înainte să pună mâna pe
noi şi l-am lăsat pe Boyd să se descurce.
— Credeţi că o să-l bată pe Boyd?
Ca întreg comitatul, Scarlett nu izbutea să se obişnuiască cu felul cum
mica doamnă Tarleton îşi certa fiii, mari acum, şi la nevoie le administra
lovituri de cravaşă la spate.
Beatrice Tarleton era o femeie de acţiune. Ducea în spate nu numai o
vastă plantaţie de bumbac, vreo sută de negri şi opt copii, dar şi cea mai mare
crescătorie de cai din Georgia. Era iute din fire şi, scoasă mereu din sărite de
desele trăsnăi ale celor patru fii, socotea că din când în când o mică bătaie
dată băieţilor nu strica, ceea ce n-o împiedica să interzică să fie atins un cal
sau un sclav.
— Nu, n-o să-l bată pe Boyd. Nu l-a bătut niciodată prea mult, fiindcă-i
cel mai mare, şi fiindcă-i cel mai pipernicit din toată droaia, zise Stuart
mândru de înălţimea sa. De aceea l-am lăsat acasă, ca să se descurce cu ea.
Mama ar trebui să înceteze de a ne mai bate. Avem nouăsprezece ani, Tom are
douăzeci şi unu. Se poartă cu noi ca şi când am avea şase.
— Oare mâine va veni călare pe calul ei cel nou la petrecerea Wilkes-ilor?
— Aşa vrea, dar tata spune că-i primejdios. De altfel, fetele n-o vor lăsa.
Spun că vor reuşi s-o ducă cel puţin o dată la o petrecere în trăsură, ca pe o
adevărată doamnă.
— Sper că n-are să plouă mâine, zise Scarlett. De o săptămână plouă
aproape în fiecare zi. Nimic nu-i mai neplăcut ca un picnic care se sfârşeşte în
casă.
— Mâine va fi frumos şi cald ca în iunie, zise Stuart. Priveşte apusul ăsta
de soare. N-am văzut niciodată un cer mai roşu. Poţi întotdeauna prezice
timpul după asfinţit.
Ochii lor se aţintiră asupra nesfârşitei întinderi a domeniului lui Gerald
O'Hara, asupra ţarinilor de bumbac proaspăt arate şi asupra zărilor roşiatice.
Acum, când soarele apunea într-o vâlvătaie de flăcări în spatele colinelor,
dincolo de râul Flint, căldura de aprilie se schimba încet-încet într-o răcoare
uşoară dar binefăcătoare.
În acest an primăvara venise devreme, întovărăşită de ploi calde şi scurte,
de izbucnirea florilor trandafirii ale piersicilor şi de salbele de flori ca stelele
care împânziseră balta întunecată şi colinele îndepărtate. Arăturile erau
aproape sfârşite şi splendoarea purpurie a asfinţitului accentua culoarea
brazdelor de curând răsturnate în argila roşie a Georgiei. Întors de fierul
plugurilor, pământul umed şi înfometat aştepta seminţele de bumbac, bătând
în roşu pe creasta nisipoasă a brazdelor, şi în purpuriu, în roşu aprins sau în
cafeniu acolo unde umbrele cădeau pe marginile brazdelor. Clădirile plantaţiei,
cu zidurile lor de cărămidă date cu var, păreau o insulă în mijlocul unei mări
roşii dezlănţuite, ale cărei valuri unduioase, sinuoase, pline de vârtejuri, ar fi
fost pietrificate în clipa când erau gata să se prăvălească cu spuma lor
trandafirie. În această regiune nu existau brazde lungi şi drepte, aşa cum se
puteau vedea în ţarinile de argilă gălbuie din şesurile aflate în inima Georgiei,
sau în pământul negru şi mănos de pe coastă. Aici, în nord, arăturile care
unduiau la poalele dealurilor erau crestate de mii de brazde în formă de
seceră, ca să împiedice pământul bogat să alunece în albia nurilor.
Era un pământ sălbatic, roşu de culoarea sângelui după ploaie, de
culoarea cărămizii în timpul secetei, cel mai bun pământ din lume pentru
bumbac. Era o regiune plăcută, cu case albe, ţarini paşnice, râuri încete şi
gălbui, dar o regiune de contraste unde strălucirea soarelui era orbitoare şi
umbra foarte deasă. Terenurile defrişate şi nesfârşitele ogoare de bumbac ale
plantaţiilor surâdeau unui soare cald, domol, binevoitor. La marginea lor se
înălţau pădurile virgine, întunecate şi răcoroase chiar în amiezile cele mai
arzătoare, păduri misterioase, puţin sinistre, ai căror pini ce vuiau păreau să
stea de veacuri, răbdători, de veghe, murmurându-şi ameninţarea într-un
suspin: "Băgaţi de seamă! Băgaţi de seamă! Aţi fost ale noastre odată. Vă
putem lua înapoi."
La urechile celor trei aşezaţi pe verandă ajungea zgomotul dobitoacelor
bătând pământul cu copitele lor, clinchetul tălăngilor, râsul strident şi
nepăsător al negrilor care se întorceau de la câmp cu catârii. Din casă se
auzea vocea dulce a mamei lui Scarlett, Ellen O'Hara, chemând-o pe negresa
mititică ce-i purta cheile. Vocea ascuţită a copilului răspundea: "Da, doamnă!"
Şi se auzeau paşii celor ce ieşeau pe uşa din dos mergând spre afumătoare,
unde Ellen obişnuia să împartă hrana muncitorilor care veneau de la lucru. Şi
se auzea zăngănitul argintăriei şi clinchetul farfuriilor, în timp ce Pork, valetul
principal de la Tara, punea masa pentru cină.
Auzind sunetele acestea, gemenii îşi dădură seama că era timpul să se
întoarcă acasă, dar n-aveau chef să dea ochi cu mama lor şi întârziau pe
verandă cu nădejdea că Scarlett îi va pofti la cină.
— Ascultă, Scarlett, în legătură cu petrecerea de mâine, zise Brent. Naveam de unde să ştim că va fi un picnic şi un bal mâine seară. Vei dansa cu
noi? N-ai făgăduit toate dansurile tale, nu-i aşa?
— Ba da! Cum puteam să ştiu că veţi fi cu toţii acasă? Nu era să risc să
rămân nedansată, numai ca să vă aştept pe voi doi.
— Tu să rămâi nedansată!
Băieţii începură să râdă zgomotos.
— Ascultă, fetiţo, va trebui să-mi acorzi mie primul vals, să-i rezervi
ultimul lui Stu şi să supezi cu noi. Ca la ultimul bal, ne vom aşeza pe treptele
scării şi-i vom cere lui Mammy Jincy să vină să ne mai ghicească o dată.
— Nu-mi place să-mi ghicească Mammy Jincy. Ştiţi că mi-a prezis că am
să mă mărit cu un bărbat cu părul negru ca pana corbului şi cu mustăţi
lungi, şi mie nu-mi plac bărbaţii cu părul negru.
— Îţi plac cei cu părul roşu, nu-i aşa, draga mea? zise Brent surâzând.
Hai, făgăduieşte-ne că ne vei acorda valsurile şi că vei supa cu noi.
— Dacă ne făgăduieşti, îţi vom spune un secret, zise Stu.
— Ce secret? strigă Scarlett cu o curiozitate de copil.
— E vorba de ce-am auzit ieri la Atlanta, Stu? Dacă-i chestia aceea, ştii
bine că am făgăduit să nu spunem nimic.
— Domnişoara Pitty ne-a spus-o.
— Domnişoara cine?
— Ştii, vara lui Ashley Wilkes, care stă la Atlanta, domnişoara Pittypat
Hamilton, mătuşa lui Charles şi a Melaniei Hamilton.
— Da, o cunosc, e cea mai proastă cucoană bătrână pe care am văzut-o
în viaţa mea.
— Ei bine, ieri, pe când aşteptam trenul la Atlanta, trăsura ei s-a oprit în
faţa gării. A coborât ca să stea de vorbă cu noi şi ne-a încredinţat că mâine
seară, la balul Wilkes-ilor, se va anunţa o logodnă.
— O, ştiu despre ce-i vorba, zise Scarlett dezamăgită. Se va anunţa
logodna prostănacului ei de nepot Charlie Hamilton cu Honey Wilkes. De ani
de zile toată lumea ştie că vor sfârşi prin a se lua, deşi Charles n-a avut
niciodată aerul că ar fi prea încântat.
— Crezi că e un prostănac? întrebă Brent. Anul trecut, de Crăciun, l-ai
lăsat totuşi să se cam învârtească în jurul tău.
— Nu-l puteam împiedica, zise Scarlett ridicând nepăsătoare din umeri.
Dar, după părerea mea, e un nătărău.
— De altfel, nu se va anunţa logodna lui, zise Stuart triumfător, ci
logodna lui Ashley Wilkes cu sora lui Charlie, domnişoara Melanie.
Faţa lui Scarlett nu se schimbă, dar buzele ei păliră ca ale unei persoane
care a primit o lovitură pe cât de puternică pe atât de neaşteptată şi care, în
primul moment, nu înţelege ce s-a petrecut. Privi la Stuart şi chipul ei era atât
de impasibil, încât tânărul, foarte slab psiholog, crezu că era numai surprinsă
şi foarte interesată de noutatea pe care i-o adusese.
— Domnişoara Pitty ne-a spus că nu voiau să anunţe oficial lucrurile
înainte de anul viitor, fiindcă domnişoara Melly e cam slăbuţă, dar că, din
cauza zvonurilor astea de război, cele două familii au socotit că e mai bine să
grăbească nunta. De aceea vor anunţa mâine seară logodna, la supeu.
Scarlett, noi ţi-am spus secretul, şi trebuie să ne promiţi că vei supa cu noi.
— Ne-am înţeles, răspunse Scarlett automat.
— Şi ne vei acorda toate valsurile?
— Toate.
— Ce drăguţă eşti! Pariez că ceilalţi băieţi vor înnebuni de ciudă.
— N-au decât, zise Brent. Le venim noi de hac. Ascultă, Scarlett, ai să stai
cu noi în timpul picnicului?
— Ce?
Brent îşi reînnoi cererea.
— Sigur că da.
Gemenii se uitară unul la altul. Erau încântaţi, dar şi puţin miraţi. Deşi
se credeau curtezanii preferaţi ai lui Scarlett, niciodată nu obţinuseră de la ea
atât de uşor o dovadă de favoare. De obicei Scarlett îi silea s-o roage, îi amâna,
refuza să le răspundă, râdea când făceau pe supăraţii, se îmbufna când se
necăjeau de-a binelea. Şi dintr-o dată, le făgăduise aproape toată ziua de
mâine. Primea să se aşeze lângă ei la picnic, le rezerva toate valsurile (vor
aranja ei ca să nu se danseze decât valsuri), accepta să supeze cu ei. Făcea să
fii dat afară din universitate!
Încântaţi de succesul lor, nu se grăbeau să plece. Vorbeau de picnic, de
bal, de Ashley Wilkes şi de Melanie Hamilton. Îşi tăiau vorba, spuneau glume
şi râdeau de ele, şi făceau aluzii străvezii în legătură cu invitaţia la cină. Trecu
o bună bucată de vreme înainte să bage de seamă că Scarlett nu spunea
aproape nimic. Atmosfera se schimbase. Gemenii n-ar fi ştiut să spună de ce,
dar după-amiaza îşi pierduse farmecul. Deşi Scarlett le răspundea la întrebări
părea că nu acordă decât o atenţie foarte relativă conversaţiei. Ghicind că se
întâmplă ceva ce nu puteau înţelege, gemenii, încurcaţi şi plictisiţi, mai
rezistară câtăva vreme, apoi se sculară cam fără voie şi se uitară la
ceasornicele lor.
Soarele cobora asupra ogoarelor de curând arate şi, de cealaltă parte a
râului, pădurile mari îşi profilau masa lor întunecată. Rândunelele treceau
prin curte ca săgeţile. Găini, raţe şi curcani veneau de pe câmp bălăbăninduse şi umflându-se în pene.
Stuart răcni un "Jeems!" asurzitor şi, după câteva clipe, un negru înalt,
de vârsta gemenilor, înconjură casa şi, suflând din greu, se repezi spre caii
legaţi. Jeems era servitorul celor doi fraţi şi, ca şi câinii, îi întovărăşea
pretutindeni. Se jucase cu ei în copilărie şi le fusese dăruit în ziua când
împliniseră zece ani. Văzându-l, câinii culcaţi în praful roşiatic se sculară,
pândindu-şi stăpânii. Tinerii se înclinară, strânseră mâna lui Scarlett şi-i
spuseră că o aşteptau devreme a doua zi la familia Wilkes. Apoi plecară în
goană, săriră în şa şi, urmaţi de Jeems, coborâră în galop aleea plantată cu
cedri, fluturându-şi pălăriile şi chiuind.
După ce cotiră pe drumul prăfuit şi pierdură Tara din vedere, Brent îşi
opri calul sub un copac. Stuart se opri şi el, iar tânărul negru îşi struni şi el
calul la câţiva paşi în urmă. Simţind că hăţurile slăbesc, caii lungiră gâturile
şi începură să pască iarba fragedă de primăvară. Răbdători, câinii se lungiră
din nou în praful moale şi roşu şi se uitară cu jind la rândunelele ce se roteau
în amurgul care se lăsa .Faţa lată şi naivă a lui Brent trăda încurcătură şi o
uşoară indignare.
— Ascultă, zise el, n-ai impresia că ar fi trebuit să ne oprească la cină?
— Credeam că ne va opri, răspunse Stuart. Am aşteptat să se hotărască,
dar nu s-a hotărât. Tu ce crezi?
— Nu cred nimic. Am totuşi impresia că ar fi trebuit să ne reţină. În
definitiv, e prima zi pe care o petrecem aici, nu ne-a văzut de mult şi mai
aveam să-i spunem o mulţime de lucruri.
— Când am sosit, mi s-a părut că era foart